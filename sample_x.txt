Presentator Herman van der Zandt is uitgegroeid tot een echte publiekslieveling. Met zijn eigen stijl vermaakt hij tv-kijkend Nederland al meer dan twintig jaar. ‘Ik ga altijd met plezier naar mijn werk’, zegt hij hier zelf over. Na twee decennia verlaat hij de NOS en start hij bij KRO-NCRV. Wat verwacht Van der Zandt van zijn nieuwe werkplek? ‘De truc is om rustig met je vingertje over het scherm te gaan, in plaats van met de volle hand’, zegt Van der Zandt wanneer hij op een groot scherm al swipend wordt aangekondigd op het Mediaplein bij KRO-NCRV, zijn nieuwe werkgever. Natuurlijk refererend naar zijn optreden tijdens de Tweede Kamerverkiezing in 2012, die hem de bijnaam 'Herman de Schermman' opleverde. Veelzijdige presentator Bij de NOS werkte Van der Zandt 23 jaar lang voor alle afdelingen: Sport, Nieuws en Evenementen. Algemeen directeur Gerard Timmer bij de NOS noemde hem dan ook ‘één van de meest veelzijdige gezichtsbepalende presentatoren’. Het eerste programma waar Van der Zandt bij KRO-NCRV mee aan de slag gaat, is het journalistieke radioprogramma Spraakmakers (Van der Zandt is vaste invaller voor presentator Roos Abelman, red.). Een uitdagende klus, vindt Van der Zandt. Een week lang was hij iedere werkdag van 09:30 tot 11:30 uur te horen. Van der Zandt: ‘Je start om 7 uur ‘s ochtends en bent meteen aan. Elk half uur vraagt iets anders van mij, dus het duurde even voordat ik het me eigen had gemaakt. Toen dat eenmaal lukte, was de week alweer voorbij. Bij de volgende ronde probeer ik er meer grip op te krijgen.’ Nóg een spannende klus: De slimste mens In het voorjaar van 2025 staat een andere uitdaging voor de deur: het presenteren van kennisquiz De slimste mens. De huidige host van dit programma is Philip Freriks, die net zijn 23ste seizoen afrondde. Van der Zandt: ‘Het wordt een spannende klus, maar ik heb er veel zin in. Voor het publiek zal het flink wennen zijn, twee nieuwe gezichten. Ik laat ze daar eerst rustig aan wennen, voordat ik er links- of rechtsom mijn eigen draai aan geef.’ Twee nieuwe gezichten, want eenmansjury Maarten van Rossem stopt samen met Freriks. Het presentatieduo is nog tot het einde van 2024 te zien in het spelprogramma. ‘Volgens mij is iedereen vooral bezig wie Maarten vervangt, in plaats van dat ik de nieuwe presentator ben.’ En is die opvolger er al? Van der Zandt antwoordt mysterieus: ‘Ik kan alleen zeggen dat er een long list is van mogelijke opvolgers, mannen en vrouwen, en dat die lijst alleen maar langer wordt.’ Geen humor Met zijn nieuwe baan hoopt Van der Zandt wat meer structuur te krijgen in zijn werkende bestaan. ‘Het mag wat saaier, om het zo maar te noemen.’ Zelf is de vakman allesbehalve saai. ‘Ik heb altijd plezier gehad in wat ik doe en ben nog nooit met buikpijn naar mijn werk gegaan.’ Het liefst werkt hij met een kleine redactie aan een belangrijke titel. Zoals de Tour de France en Met het mes op tafel. Ook maakte hij met plezier het programma Uit het leven (een jaaroverzicht van mensen die zijn overleden, red.). ‘Dat werd met veel liefde gemaakt en met een knipoog hier en daar.’ De droge humor van Herman van der Zandt is één van zijn charmes. Zelf herkent hij zich daar niet in. Met een glimlach: ‘Ik heb geen humor en gebruik het zeker niet als instrument. Ik laat het gebeuren, maar het is geen doel op zich.’ Liefde op de werkvloer Hoewel Van der Zandt nog met vele nieuwe collega’s kennis zal maken, is er in ieder geval al één iemand die hij goed kent. Zijn vriendin en collega-presentator Anna Gimbrère werkt bij dezelfde omroep. ‘We gaan het zeker niet te veel over werk hebben, maar over andere dingen. Dat doen we nu gelukkig ook al. Ik vind werk heel belangrijk, maar buiten mijn relatie heb ik het daar ook al veel over. Dat hoeft van mij eigenlijk niet zo, zowel in mijn relatie als daarbuiten. Bovendien praat ik niet graag over mezelf. Ik stel liever vragen dan dat ik ze beantwoord. Ik ben niet zo goed in interviews.

URL: https://kro-ncrv.nl/herman-van-der-zandt-over-presenteren-de-slimste-mens
